---
title: 代白头吟
createTime: 2024/10/11 13:38:29
permalink: /article/qq702ca0/
---

<center>
<span style="font-weight:700;font-size:32px">代白头吟</span>

<span style="font-weight:700;font-size:20px">南朝宋 鲍照</span>

直如朱丝绳，清如玉壶冰。

何惭宿昔意，猜恨坐相仍。

人情贱恩旧，世义逐衰兴。

毫发一为瑕，丘山不可胜。

食苗实硕鼠，点白信苍蝇。

凫鹄远成美，薪刍前见凌。

申黜褒女进，班去赵姬升。

周王日沦惑，汉帝益嗟称。

心赏犹难恃，貌恭岂易凭。

古来共如此，非君独抚膺。
</center>